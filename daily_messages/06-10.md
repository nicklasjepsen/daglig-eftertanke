# 10. JUNI

**UTÅLMODIG? PRØV AT SE DET OPPEFRA**

> *Vi reagerede voldsommere på frustrationer end almindelige mennesker*
> — SOM BILL SER PÅ DET, S. 111

Utålmodighed med andre mennesker er en af mine største fejl. Det driver mig til vanvid at køre bagved en langsomt kørende bil uden at kunne overhale, eller at vente på regningen i en restaurant. Inden jeg giver Gud en chance for at sætte mit tempo ned, eksploderer jeg, og det kalder jeg at være hurtigere end Gud. Efter at have oplevet dette gentagne gange, fik jeg en ide. Jeg fandt ud af, at hvis jeg kunne se ned på disse begivenheder fra Guds perspektiv, kunne jeg måske bedre kontrollere mine følelser og min opførsel. Jeg prøvede det, og da jeg næste gang kom ud for en langsom bilist, lettede jeg i tankerne, og jeg så det hele sådan lidt fra oven. Jeg så ned på den anden bil og på mig selv. Jeg så et ældre ægtepar trille af sted og glade snakke om deres børnebørn. Efter dem kom jeg selv – med blodskudte øjne og kokrød i hovedet, og der var intet, jeg skulle nå. Jeg så så tåbelig ud, at jeg vendte tilbage til den virkelige verden og satte farten ned. Det kan være et godt middel mod stress at se tingene fra Guds perspektiv.
