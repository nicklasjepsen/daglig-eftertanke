# 17. MARTS

**URANSAGELIGE VEJE**

> *… efter enhver periode med sorg eller smerte, hvor Guds veje føles tunge eller endda uretfærdige, lærte de nye ting om livet. De fandt nyt mod, og til sidst kom overbevisningen om, at “Guds veje er uransagelige”.*
> — 12 TRIN OG 12 TRADITIONER, S. 115

Efter at have mistet både karriere, familie og helbred var jeg stadig ikke overbevist om, at min livsstil kunne trænge til et nøjere eftersyn. Mit drikkeri og andet misbrug var ved at slå mig ihjel; men jeg havde aldrig truffet hverken et menneske, der var ved at komme sig, eller et AA-medlem. Jeg troede, at jeg var bestemt til at skulle dø alene, og at jeg fortjente det. Da det stod allerværst til, blev min spæde søn alvorligt syg af en sjælden sygdom. Lægernes anstrengelser for at hjælpe ham viste sig nytteløse. Jeg fordoblede mine anstrengelser for at fortrænge mine følelser, men nu var alkoholen holdt op med at virke. Jeg stod tilbage og stirrede Gud i øjnene, mens jeg tryglede om hjælp. Min introduktion til AA skete i løbet af et par dage på grund af en række sære sammentræf, og jeg har været ædru lige siden. Min søn overlevede, og hans sygdom er på retur. Hele dette forløb overbeviste mig om, at jeg er magtesløs og ikke kan klare mit liv. I dag takker min søn og jeg Gud for hans indgriben.
