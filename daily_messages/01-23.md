# 23. JANUAR

**HAR JEG DET SJOVT NU?**

> *… vi er ikke en flok dødbidere. Hvis nykommere ikke kunne få øje på nogen glæde eller sjov hos os, ville de ikke komme igen. Vi insisterer absolut på at nyde livet. Vi forfalder ikke til kynisme over verdenssituationen, og vi bærer heller ikke alle klodens problemer på vores skuldre.*
> — ANONYME ALKOHOLIKERE, S. 138

Når mit eget hus er i orden, oplever jeg, at de forskellige områder af mit liv er nemmere at klare. Jeg er befriet for den skyld og anger, der tyngede mig i de år, hvor jeg drak, og jeg kan frit påtage mig min rette rolle i universet. Denne tilstand kræver imidlertid vedligeholdelse. Jeg bør standse op og spørge mig selv: Har jeg det sjovt nu? Hvis jeg synes, at det er vanskeligt eller pinefuldt at besvare det spørgsmål, så tager jeg måske mig selv alt for alvorligt. Det er svært at indrømme, at jeg er kommet bort fra at praktisere det program, der gør det muligt for mig at holde mit hus i orden. Jeg tror, at den smerte, jeg oplever, er et middel, som min højere magt bruger for at fange min opmærksomhed. Han får mig til at gøre status over min indsats, f.eks. ved at jeg foretager en vilkårlig selvransagelse eller gør en fejl god igen – hvad der nu er på sin plads. Den smule tid og anstrengelse, der skal til for at leve programmet, er i høj grad umagen værd.
