# 11. AUGUST

**AT FJERNE DET PULVERISEREDE GLAS**

> *Den moralske opgørelse er en nøgtern gennemgang af de skader, vi pådrog os igennem livet, og er et oprigtigt forsøg på at se dem i det rette perspektiv. Den har den virkning, at det fjerner det pulveriserede glas, den følelsesmæssige substans, der stadig sårer og hæmmer os.*
> — SOM BILL SER PÅ DET, S. 140

Min 8. trins-liste trak mig altid ud i en malstrøm af undertrykt vrede. Efter fire års ædruelighed var jeg blokeret af benægtelse i forbindelse med et voldeligt forhold, jeg var en del af på det tidspunkt. Min vekslen mellem angst og stolthed aftog, efterhånden som ordene fra trinet bevægede sig fra mit hoved til mit hjerte. For første gang i årevis åbnede jeg min malerkasse og malede et sandt raseri, en eksplosion af rødt, sort og gult. Da jeg så kiggede på tegningen, løb glædens og lettelsens tårer ned af mine kinder. Under min sygdom havde jeg opgivet min kunst. Dette var en selvskabt straf, og den var langt værre end nogen som helst, der var kommet udefra. Mens jeg kom mig, lærte jeg, at smerten ved mine defekter netop er selve den substans, Gud bruger for at rense min karakter og frigøre mig.
