# 8. OKTOBER

**DAGLIG SELVRANSAGELSE**

> *… og når vi havde fejlet, indrømmede vi det straks.*
> — ANONYME ALKOHOLIKERE, S. 72

Jeg gik i gang med mit nye ædru liv med en begejstring, der var uvant for mig. Jeg fik nye venner, og nogle af mine ødelagte venskaber begyndte at heles. Livet var spændende, og jeg begyndte oven i købet at nyde mit arbejde. Jeg blev så dristig, at jeg udarbejdede en rapport om manglende omhu over for nogle af vores kunder. En dag fortalte en kollega mig, at min chef var meget fornærmet, fordi en klage, der var havnet højere oppe i systemet, havde betydet, at han havde fået ubehageligheder fra sine overordnede. Jeg vidste, at det var min rapport, der havde skabt problemet, og jeg begyndte at føle mig ansvarlig for min chefs problemer. Da vi diskuterede sagen, forsøgte min kollega at overbevise mig om, at en undskyldning ikke var påkrævet, men jeg blev hurtigt klar over, at jeg var nødt til at gøre noget, uanset hvad der ville ske. Da jeg gik til min chef og bekendte, at jeg havde medvirket til at give ham problemer, blev han overrasket. Men der kom uventede resultater ud af vores møde, og min chef og jeg blev enige om et mere direkte og givtigt samarbejde – fremadrettet.
