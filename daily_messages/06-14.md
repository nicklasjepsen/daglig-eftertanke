# 14. JUNI

**NÅR DET BRÆNDER PÅ**

> *Dette er opskriften på en livsstil, som fungerer, når det brænder på.*
> — ANONYME ALKOHOLIKERE, S. 33

Da jeg kom til AA, blev jeg klar over, at AA på en fantastisk måde bevirkede, at jeg holdt mig ædru. Men virkede det, når det drejede sig om problemer i tilværelsen, som ikke havde med drikkeriet at gøre? Der havde jeg mine tvivl. Efter at have været ædru i mere end to år fik jeg svaret. Jeg mistede mit job, fik problemer med helbredet; min far, som var diabetiker, mistede et ben, og en, jeg holdt af, forlod mig for en anden – og alt dette skete i løbet af to uger. Virkeligheden trængte sig på, men AA var der til at støtte, trøste og give mig styrke. De principper, jeg havde lært i begyndelsen af min ædruelighed, blev faste støttepunkter i mit liv. Ikke nok med, at jeg klarede mig; jeg blev også ved med at kunne hjælpe nykommere. AA lærte mig at undgå, at det blev for overvældende, og lærte mig at acceptere og forstå mit liv hen ad vejen.
