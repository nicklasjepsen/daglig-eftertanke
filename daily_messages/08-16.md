# 16. AUGUST

**JEG FORSVANDT**

> *Det næste, vi gør, er måske at spørge os selv, hvad det betyder, når vi siger, at vi har gjort andre mennesker “fortræd”. Hvordan gør mennesker i det hele taget hinanden “fortræd”? Hvis vi skal definere ordet “fortræd” rent praktisk, kan vi kalde det resultatet af et sammenstød af behov, der forårsager fysisk, mental, følelsesmæssig eller åndelig skade på andre mennesker.*
> — 12 TRIN OG 12 TRADITIONER, S. 90

Jeg havde været til 8. trins-møder og havde altid tænkt, at jeg virkelig ikke havde gjort ret mange mennesker fortræd. Det var mest gået ud over mig selv. Men tiden kom, hvor jeg skrev min liste, og den var ikke så kort, som jeg havde forestillet mig. Jeg kunne enten lide dig eller ikke lide dig, eller jeg ønskede noget af dig – så enkelt var det. Folk havde ikke gjort det, jeg ville have dem til at gøre, og nære forhold var ikke til at styre på grund af mine partneres urimelige krav. Var dette undladelsessynder? Fordi jeg drak, var jeg bare “forsvundet” – Jeg sendte aldrig kort eller besvarede opringninger, jeg var der ikke for andre mennesker og tog ikke del i deres liv. Hvilken befrielse det har været at se på disse forhold, at lave mine lister i fred, alene med Gud, som jeg opfatter ham, og at gå fremad dagligt med villighed til at være ærlig og ligefrem i mine relationer til andre mennesker.
