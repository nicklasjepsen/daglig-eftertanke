# 4. NOVEMBER

**EN DAGLIG DISCIPLIN**

> *… men når de [selvransagelse, meditation og bøn] bliver logisk forbundne og sammenflettede, er resultatet et urokkeligt livsfundament.*
> — 12 TRIN OG 12 TRADITIONER, S. 108

De sidste tre trin i programmet er optakten til Guds kærlige indflydelse på min egenrådige natur. Hvis jeg bruger blot nogle få øjeblikke hver aften til at gennemgå højdepunkterne i min dag og samtidig erkender de ting, der ikke var så behagelige for mig, får jeg et personligt indblik i historien om mig selv, som er væsentlig for min vej til selverkendelse. Jeg bliver i stand til at se min fremgang eller mangel på samme, og med bøn og meditation at bede om at blive befriet for de defekter, der er årsag til, at jeg fortsat lider. Meditation og bøn lærer mig også kunsten at koncentrere mig og at lytte. Det viser sig, at dagens kaos forsvinder, når jeg beder om hans vejledning og om at kunne forstå hans vilje med mig. Når jeg beder ham om at hjælpe mig i min stræben efter fuldkommenhed, får jeg en ny vinkel på dagens kedelige rutiner, fordi jeg ved, at der ligger en ære i ethvert veludført arbejde. Den daglige disciplin med bøn og meditation holder mig i god åndelig form og i stand til at møde alt, hvad dagen måtte bringe – uden at tænke på at drikke.
