# 20. AUGUST

**MOD FØLELSESMÆSSIG FRIHED**

> *Problematiske forhold til andre mennesker har næsten altid været den umiddelbare årsag til vores fortrædeligheder, også vores alkoholisme. Derfor er der ingen del af vores moralske selvransagelse, der kan gøre os mere tilfredse eller berige os mere end denne.*
> — 12 TRIN OG 12 TRADITIONER, S. 90

For mig er villighed et mærkeligt fænomen, fordi den – i løbet af nogen tid – først giver mig en erkendelse, men derefter en følelse af ubehag, der får mig til at ønske at handle. Mens jeg tænkte over 8. trin, kom min villighed til at gøre det godt igen over for andre til udtryk som et ønske om tilgivelse, både af andre og mig selv. Tilgivelsen af andre kom, efter at jeg var blevet klar over min egen rolle i mine problematiske relationer. Jeg ønskede mig den fred og sindsro, som er beskrevet i løfterne. Ved at arbejde med de første syv trin blev jeg klar over, hvem jeg havde gjort fortræd, og at jeg havde været min egen værste fjende. Jeg vidste, at hvis jeg skulle genoprette mit forhold til mine medmennesker, måtte jeg forandre mig. Jeg ønskede at lære at leve i harmoni med mig selv og andre, så at jeg også kunne leve i følelsesmæssig frihed. Begyndelsen til enden på min isolation fra mine medmennesker og fra Gud kom, da jeg skrev min 8. trins-liste.
