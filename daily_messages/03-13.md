# 13. MARTS

**DEN ÅNDELIGE VERDEN**

> *Vi er kommet ind i den åndelige verden. Det næste, vi sætter os for, er at forbedre vores forståelse og brugbarhed, og det tager tid. Det bør fortsætte resten af livet.*
> — ANONYME ALKOHOLIKERE, S. 95

Ordene kommet ind i og vendingen kommet ind i den åndelige verden er meget betydningsfulde. De indebærer handling, en begyndelse, at komme ind i, og de er en forudsætning for, at jeg kan forsætte min åndelige vækst, idet det åndelige er den ikke-fysiske del af mig. Hindringer for min åndelige vækst er selvoptagethed og materialistisk fokusering på verdslige ting. Åndelighed betyder åbenhed over for det åndelige i stedet for det verdslige, og det indebærer lydighed mod Guds vilje. Betingelsesløs kærlighed, glæde, tålmodighed, venlighed, godhed, trofasthed, selvkontrol og ydmyghed; det er det, jeg forstår ved det åndelige. Når jeg tillader egoisme, uærlighed, vrede og frygt at blive en del af mig, udelukker jeg det åndelige. Alt imens jeg passer min ædruelighed, bliver det en livslang proces at vokse åndeligt. Mit mål er åndelig vækst i erkendelse af, at jeg aldrig vil opnå åndelig fuldkommenhed.
