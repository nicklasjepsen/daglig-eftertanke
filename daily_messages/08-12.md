# 12. AUGUST

**AT SE PÅ FORTIDEN**

> *For det første ser vi på fortiden og prøver at se, hvor vi har fejlet. For det andet forsøger vi ihærdigt at råde bod på den skade, vi har forvoldt.*
> — 12 TRIN OG 12 TRADITIONER, S. 87

Jeg var på vej mod helbredelse på min nye og spændende rejse med AA. Der oplevede jeg en nyfunden fred i sindet, hvor horisonten forekom klar og lys og ikke mørk og sløret. Det så ud til at være en slidsom og farlig opgave at se tilbage på mit liv for at opdage, hvor jeg havde fejlet. Det gjorde ondt at stoppe op og se tilbage, og jeg var bange for at snuble. Kunne jeg ikke bare glemme fortiden og leve i min gyldne nutid? Jeg indså, at de mennesker, som jeg havde gjort fortræd i fortiden, stod imellem mig og min vej hen mod sindsroen. Jeg måtte bede om mod til at møde de mennesker i mit liv, som stadig plagede min samvittighed, og erkende og bearbejde den skyldfølelse, som synet af dem gav mig. Jeg måtte se på den skade, jeg havde forvoldt, og blive villig til at gøre det godt igen. Kun da kunne min åndelige rejse fortsætte.
