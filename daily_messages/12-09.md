# 9. DECEMBER

**KÆRLIGHED UDEN PRISSKILT**

> *Når det 12. trin ses i sin helhed, handler det faktisk om den slags kærlighed, der ikke er sat noget prisskilt på.*
> — 12 TRIN OG 12 TRADITIONER, S. 117

For at kunne praktisere 12. trin måtte jeg først arbejde med min oprigtighed og min ærlighed, og jeg måtte lære at handle ydmygt. At bringe budskabet videre betyder at give af mig selv, uanset hvor mange års ædruelighed jeg har. Mine drømme kan blive til virkelighed, og min ædruelighed styrkes ved at give det videre, som jeg har fået for intet. Når jeg ser tilbage på begyndelsen af min helbredelse, havde jeg allerede da et spirende håb om, at jeg kunne hjælpe en anden alkoholiker til at komme ud af hans alkoholiske hængedynd. Mit ønske om at hjælpe andre alkoholikere er nøglen til min åndelige sundhed. Men jeg glemmer aldrig, at Gud handler igennem mig, og at jeg kun er hans redskab.Selv om vedkommende ikke er parat, er resultatet godt nok, fordi min indsats har hjulpet mig til at forblive ædru og blive stærkere. Nøglen til det hele består i at handle og aldrig blive træt af mit tolvtetrinsarbejde. I dag er jeg i stand til at le, men jeg håber, at jeg aldrig glemmer de dage, hvor jeg græd.
