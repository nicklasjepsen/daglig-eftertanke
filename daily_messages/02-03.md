# 3. FEBRUAR

**AT UDFYLDE TOMHEDEN**

> *Vi behøvede kun at stille os selv et enkelt spørgsmål: “Tror jeg nu, eller er jeg i det mindste villig til at tro på, at der findes en magt, der er større end mig selv?” Når et menneske kan sige, at han virkelig tror eller er villig til at tro, forsikrer vi ham eftertrykkeligt om, at han er på vej.*
> — ANONYME ALKOHOLIKERE, S. 62

Jeg har altid været fascineret af studiet af videnskabelige principper. Jeg distancerede mig både følelsesmæssigt og fysisk fra andre mennesker, mens jeg stræbte efter at blive alvidende. Gud og åndelighed var meningsløse akademiske øvelser. Jeg var en moderne videnskabsmand – viden var min højere magt. Når man brugte de rette ligninger på livet, kunne dette løses på linje med alle andre problemer. Men mit indre var ved at dø på grund af den måde, problemerne blev løst af mit ydre jeg. Det gjorde de nemlig ved hjælp af alkohol. Til trods for min intelligens blev alkohol min højere magt. Men den ubetingede kærlighed, som kom mig i møde ved AA-møderne, gjorde, at jeg blev i stand til at opgive alkohol som min højere magt. Det store tomrum blev udfyldt. Jeg var ikke længere ensom og stod ved siden af livet. Jeg havde fundet en sand magt, der var større end mig selv, jeg havde fundet Guds kærlighed. Der er kun én ligning, som virkelig betyder noget for mig nu: AA har vist mig vejen til Gud.
