# 6. APRIL

**EN LIVSLANG PROCES**

> *Vi havde problemer med vores personlige relationer. Vi kunne ikke kontrollere vores følelsesliv; vi var ofre for mismod og depression; vi kunne ikke tjene til dagen og vejen; vi følte os værdiløse; vi var ængstelige; vi var ulykkelige; vi følte ikke, at vi var til nogen virkelig hjælp for andre mennesker.*
> — ANONYME ALKOHOLIKERE, S. 66

Disse ord minder mig om, at jeg har andre problemer end alkohol, at alkohol kun er et symptom på en mere omfattende sygdom. Da jeg holdt op med at drikke, begyndte jeg på en livslang opgave med at blive kureret for uregerlige følelser, smertefulde forhold og uhåndterlige situationer. Uden hjælp fra en højere magt og vores venner i fællesskabet er denne opgave meget stor for de fleste af os. Da jeg begyndte at praktisere trinene i AA’s program, blev mange af disse sammenfiltrede tråde redt ud, og lidt efter lidt blev der rettet op på de mest ødelagte aspekter af mit liv. Næsten umærkeligt kom jeg mig, én dag ad gangen. Som en termostat, der blev skruet ned, blev min frygt mindre. Jeg begyndte at opleve øjeblikke, hvor jeg havde fred i sjælen. Mine følelser blev mindre omskiftelige. Jeg er atter blevet en del af det menneskelige fællesskab.
