# 25. NOVEMBER

**EN STÆRK TRADITION**

> *I årene før bogen Anonyme Alkoholikere udkom, havde vi intet navn … Med et spinkelt flertal blev det vedtaget at kalde vores bog Vejen Ud … Et af vores første medlemmer fandt frem til nøjagtig 12 bøger, der allerede havde titlen Vejen Ud … så Anonyme Alkoholikere blev vores valg. Sådan fandt vi et navn til bogen med vores erfaringer, et navn til vores fællesskab og, som vi nu begynder at forstå, en tradition af den største åndelige betydning.*
> — AA TRADITION: HOW IT DEVELOPED, S. 35‑36

Det begyndte med Bills altafgørende beslutning i Akron om at foretage en opringning i stedet for at gå i hotelbaren. Hvor tit har ikke en højere magt lige siden givet sig til kende i afgørende øjeblikke i vores historie! I begyndelsen var det uklart, hvilken betydning anonymitetsprincippet ville få i sidste instans, hvis vi da overhovedet havde nogen forestilling om det. Det ser ud, som om der har været et element af noget tilfældigt, selv i valget af navnet på vores fællesskab.Gud er ikke fremmed for anonymiteten, og i menneskelige forhold viser han sig ofte i form af held, tilfældighed eller sammentræf. Når anonymiteten på en noget tilfældig måde blev det åndelige grundlag for alle vores traditioner, var det måske, fordi Gud handlede anonymt på vores vegne.
