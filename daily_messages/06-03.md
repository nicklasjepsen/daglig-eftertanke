# 3. JUNI

**PÅ BØNNENS VINGER**

> *… går vi videre med 6.trin. Vi har sat en tyk streg under den kendsgerning, at villighed er absolut nødvendig.*
> — ANONYME ALKOHOLIKERE, S. 87

4. og 5. trin var vanskelige, men umagen værd. Nu var jeg kørt fast i 6. trin, og i fortvivlelse tog jeg Store Bog og læste disse linjer. Jeg befandt mig udendørs, og jeg bad om at få villighed. Så kiggede jeg op og fik øje på en meget stor fugl, som steg mod himlen. Jeg så, hvordan den pludselig lod sig bære af bjergenes luftstrømme. Den fejede af sted, dykkede og hævede sig og præsterede noget, man ikke skulle tro var muligt for en fugl af denne verden. Det var et inspirerende eksempel på, hvordan en medskabning overgav sig til en magt, der var større end den selv. Jeg blev klar over, at hvis fuglen overtog styringen og prøvede at flyve med mindre tillid og ved egen kraft, ville det være slut med den flugt, der så så fri ud. Da jeg indså det, fik jeg villighed til at bede 7. trins-bønnen.Det er ikke nemt at finde ud af, hvad Guds vilje er i det enkelte tilfælde. Jeg må finde frem til de luftstrømme og lade dem bære mig, og her er det, at bøn og meditation hjælper. I mig selv er jeg intet, og derfor beder jeg Gud give mig kendskab til, hvad hans vilje er, og kraft og mod til at udføre den – i dag.
