# 9. AUGUST

**… ALLE DE MENNESKER, VI HAVDE GJORT FORTRÆD**

> *… og blev villige til at gøre det godt igen over for dem*
> — 12 TRIN OG 12 TRADITIONER, S. 87

Et af nøgleordene i 8. trin er ordet alle. Jeg kan ikke bare udvælge nogle få navne til listen og ignorere andre. Det er en liste over alle de mennesker, jeg har gjort fortræd. Jeg kan med det samme se, at dette trin medfører tilgivelse, for hvis der er nogen, jeg ikke er villig til at tilgive, er det ikke særlig sandsynligt, at jeg vil sætte vedkommendes navn på listen. Før jeg satte det første navn på min liste, bad jeg en lille bøn: Jeg tilgiver alle og enhver, der nogensinde har gjort mig fortræd, uanset omstændighederne.Det er sundt for mig at tænke over et lille, men meget sigende ord på tre bogstaver, som jeg hører, hver gang fadervor lyder. Ordet er som. Forlad os vor skyld, som også vi forlader vore skyldnere. Som betyder i dette tilfælde på samme måde. Jeg beder om at blive tilgivet på samme måde, som jeg tilgiver andre. Hvis jeg nærer had eller bitterhed, når jeg siger denne del af bønnen, opfordrer jeg til mere bitterhed, når jeg i stedet burde bevæge mig hen mod tilgivelsens ånd.
