# 12. JULI

**AT OPGIVE HOVEDROLLEN**

> *Der er ingen alkoholiker, der kan forblive ædru uden en vis grad af ydmyghed … Uden den er det svært at finde en brugbar mening med livet eller finde den tro, der klarer sig over for alle genvordigheder.*
> — 12 TRIN OG 12 TRADITIONER, S. 79

Hvorfor stejler jeg over ordet ydmyghed? Jeg ydmyger ikke mig selv over for andre mennesker, men over for Gud, sådan som jeg opfatter ham. At være ydmyg betyder at vise stor respekt, og ved at være ydmyg erkender jeg, at jeg ikke er universets navle. Mens jeg drak, blev jeg ædt op af stolthed og selvoptagethed. Jeg følte, at hele verden drejede sig om mig, at jeg var herre over min egen skæbne. Ydmygheden gør det muligt for mig at stole på, at Gud hjælper mig med at overvinde forhindringer, og at han hjælper mig med at gøre noget ved mine fejl, så jeg kan vokse åndeligt. Der er flere svære problemer, jeg skal løse for at blive bedre, og efterhånden som jeg møder livets problemer, må jeg lære at overvinde dem ved Guds hjælp. Jeg viser min ydmyghed ved dagligt at rådføre mig med Gud. Det giver mig den erkendelse, at en magt, der er større end mig selv, er villig til at hjælpe mig, hvis jeg holder op med selv at prøve på at spille Gud.
