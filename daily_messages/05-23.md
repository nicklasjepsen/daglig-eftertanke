# 23. MAJ

**ÅNDELIG SUNDHED**

> *Når vi har fået bugt med den åndelige sygdom, retter vi os fysisk og psykisk.*
> — ANONYME ALKOHOLIKERE, S. 77

Det er meget svært for mig at affinde mig med min åndelige sygdom på grund af min store stolthed, der er forklædt som materiel succes og god forstand. Intelligens kan godt forenes med ydmyghed, hvis jeg bare sætter ydmyghed først. Det højeste mål for mange i den moderne verden er at søge prestige og rigdom. Det er en åndelig sygdom at være med på moden og give det udseende af, at jeg er bedre, end jeg i virkeligheden er.Begyndelsen til en sund åndelighed er at erkende og indrømme mine svagheder. Det er et tegn på åndelig sundhed, at jeg hver dag er i stand til at bede Gud om at vise mig, hvad der er hans vilje med mig, og om, at jeg må have styrken til at efterleve den. Min åndelige sundhed er fortrinlig, når jeg husker, at jo bedre jeg får det, desto mere går det op for mig, hvor megen hjælp jeg behøver fra andre.
