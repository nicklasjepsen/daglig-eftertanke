# 18. MARTS

**SAND UAFHÆNGIGHED**

> *Jo mere, vi er villige til at sætte vores lid til en højere magt, desto mere er vi faktisk uafhængige.*
> — 12 TRIN OG 12 TRADITIONER, S. 42

Jeg begynder med en beskeden villighed til at stole på Gud, og han får villigheden til at vokse. Jo mere villighed jeg har, desto mere tillid får jeg, og jo mere tillid jeg får, desto mere villighed opnår jeg. Min afhængighed af Gud vokser, efterhånden som min tillid til ham bliver større. Før jeg blev villig, var jeg afhængig af mig selv med hensyn til alt, hvad jeg havde behov for, og jeg var begrænset af min ufuldkommenhed. Jeg er villig til at lægge mit liv over til min højere magt, som jeg vælger at kalde Gud. Af ham, der kender mig bedre, end jeg kender mig selv, får jeg alt, hvad jeg behøver – selv det, jeg måske ikke var klar over, at jeg manglede, og det, der opstår behov for senere. Kun en, der kender mig så godt, kunne hjælpe mig til at blive mig selv og hjælpe mig til at give det videre til en anden, som kun jeg er udset til at hjælpe. Der vil aldrig være en anden nøjagtig som mig. Og det er i sandhed uafhængighed.
