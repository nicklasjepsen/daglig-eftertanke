# 5. AUGUST

**AT LYTTE OPMÆRKSOMT**

> *Så påberåber vi os retten til helt selv at bestemme, hvad vi vil tænke, og hvordan vi skal handle.*
> — 12 TRIN OG 12 TRADITIONER, S. 43

Hvis jeg accepterer og handler efter råd fra dem, der har fået programmet til at virke i deres liv, har jeg en mulighed for at vokse ud over fortidens begrænsninger. Nogle problemer vil svinde ind til ingenting, medens andre kan kræve tålmodig, gennemtænkt handling. Ved at lytte opmærksomt, når andre deler, kan jeg udvikle intuition til at klare uventede problemer. Det er i reglen bedst for mig at undgå overilede handlinger. At gå til et møde eller ringe til en anden AA’er kan som regel mindske anspændtheden så meget, at det giver ro til en desperat lidende som mig. Når jeg deler problemer på møder med andre alkoholikere, som jeg er på bølgelængde med, eller privat med min sponsor, ændres mit syn på den situation, jeg befinder mig i. Vi finder frem til mine karakterdefekter, og jeg begynder at kunne se, hvordan de modarbejder mig. Når jeg lægger min tro i programmets åndelige kraft, og når jeg har tillid til, at andre kan lære mig, hvad jeg skal gøre for at få et bedre liv, så opdager jeg, at jeg kan stole på, at jeg selv gør det, som er nødvendigt.
