# 9. JANUAR

**INDGRIBEN FRA FORSYNET**

> *Det er i den grad rædselsfuldt at måtte indrømme, at vi med glasset i hånden har forkvaklet vores sind. Vi blev besat af et destruktivt drikkeri, som kun et mirakel kan fjerne fra os.*
> — 12 TRIN OG 12 TRADITIONER, S. 25

Forsynet, som er Guds værktøj, greb ind, da jeg som aktiv alkoholiker oplevede den totale fallit. Alt det, der betød noget i mit liv, var væk. Jeg ringede til AA, og fra det øjeblik har mit liv ikke været det samme. Når jeg tænker på det helt specielle øjeblik, ved jeg, at Gud virkede i mit liv, længe før jeg var i stand til at anerkende og acceptere åndelige begreber. Da forsynet greb ind på denne måde, stillede jeg glasset fra mig, og min rejse ind i ædrueligheden begyndte. Ved hjælp af guddommelig omsorg og styring bliver mit liv ved med at udvikle sig. Første trin, hvor jeg indrømmede, at jeg var magtesløs over for alkohol, og at jeg ikke kunne klare mit liv, får stadig større betydning for mig – én dag ad gangen – i AA’s fællesskab. Det redder vores liv, og det giver os et liv.
