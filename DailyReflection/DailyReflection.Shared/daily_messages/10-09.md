# 9. OKTOBER

**EN ÅNDELIG KENDSGERNING**

> *Det er en åndelig kendsgerning, at det er os, der er noget galt med, hver gang, vi bliver oprørte, hvad årsagen så end er.*
> — 12 TRIN OG 12 TRADITIONER, S. 100

Jeg havde aldrig rigtigt forstået 10. trins åndelige grundsætning, før jeg oplevede følgende: Jeg sad i mit soveværelse og læste til ud på de små timer, da jeg pludselig hørte mine hunde gø i baghaven. Mine naboer brød sig ikke om den form for forstyrrelse, så jeg kaldte straks på hundene – med en blandet følelse af vrede og skam samt frygt for mine naboers misbilligelse. Adskillige uger senere gentog nøjagtig den samme situation sig, men denne gang følte jeg mig mere i harmoni med mig selv. Jeg var i stand til at acceptere situationen – hunde gør jo – og jeg kaldte roligt hundene til mig. De to episoder lærte mig, at når en person oplever to næsten identiske begivenheder og reagerer på to forskellige måder, er det ikke selve begivenheden, der er den vigtigste, men derimod den pågældende persons åndelige forfatning. Følelser kommer indefra, ikke fra ydre omstændigheder. Når min åndelige tilstand er positiv, reagerer jeg positivt.
