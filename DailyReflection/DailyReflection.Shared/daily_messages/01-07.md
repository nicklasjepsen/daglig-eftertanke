# 7. JANUAR

**VED VENDEPUNKTET**

> *Halve løsninger kunne vi ikke bruge til noget. Vi stod ved vendepunktet. Uden noget som helst forbehold bad vi om hans beskyttelse og omsorg.*
> — ANONYME ALKOHOLIKERE, S. 71

Hver dag står jeg ved vendepunkter, der giver mig et valg. Mine tanker og handlinger kan drive mig frem mod udvikling, eller de kan dirigere mig ned ad vejen til gamle vaner og druk. Somme tider drejer det sig om en begyndelse, som når jeg bestemmer mig for at rose nogen i stedet for at fordømme. Eller når jeg begynder at bede om hjælp i stedet for at køre mit eget løb. Andre gange er vendepunktet en afslutning, f.eks. når jeg klart kan se, at jeg er nødt til at holde op med min gnavende bitterhed eller forkrampede egoisme. Hver dag lader mine defekter høre fra sig, og det giver mig rig mulighed for at huske, at jeg har dem. Mange af dem viser sig dagligt i en eller anden form: min selvfordømmelse, min vrede, min flugt, min stolthed samt min lyst til at gøre gengæld eller handle på alt for vidtløftige ideer.Når jeg forsøger at fjerne disse defekter med halve løsninger, lammer det bare mine anstrengelser for at ændre mig. Det er kun, når jeg uden forbehold beder Gud om hjælp, at jeg bliver villig til – og i stand til – at ændre mig.
