# 15. OKTOBER

**MIN TJEKLISTE, IKKE DIN**

> *Harmløs sladder, der rustes med vores vredes skarpslebne kniv, bliver til en høflig form for karaktermord og har også sin egen charme. I dette tilfælde prøver vi slet ikke at hjælpe dem, vi kritiserer – vi forsøger at pudse vores egen glorie.*
> — 12 TRIN OG 12 TRADITIONER, S. 75

Somme tider opdager jeg først, at jeg har sladret om nogen, når dagen er forbi, og jeg foretager min selvransagelse vedrørende dagens aktiviteter. Da dukker min sladder op som en lille sort sky på min smukke dag. Hvordan kunne jeg dog sige sådan noget? Sladder kan stikke sit grimme fjæs frem i en kaffepause eller en frokost med forretningsforbindelser, eller måske sladrer jeg om aftenen, når jeg er træt efter dagens arbejde og føler, at det er i orden at stive mit ego af på et andet menneskes bekostning.Karakterdefekter såsom sladder sniger sig ind i mit liv, hvis jeg ikke konstant gør en indsats for at arbejde med de 12 trin til at genvinde helbredet. Jeg har brug for at minde mig selv om, at det velsignede ved min tilværelse er, at jeg er unik. Det samme gælder alle, som jeg møder på min vej. Den eneste selvransagelse, jeg har brug for i dag, er min egen. Jeg vil overlade dommen over andre til den himmelske dommer.
