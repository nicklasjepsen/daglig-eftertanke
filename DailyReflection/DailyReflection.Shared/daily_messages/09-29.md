# 29. SEPTEMBER

**NØJAGTIG ENS**

> *Det er et lyspunkt i vores liv at opnå masser af kontakt med nykommere og andre*
> — ANONYME ALKOHOLIKERE, S. 99

Der kom en fuld mand til mødet, afbrød dem, der delte, rejste sig og tog skjorten af, dinglede støjende frem og tilbage efter kaffe, forlangte at få ordet, kaldte til sidst mødelederen noget, der ikke skal gentages her, og skred. Jeg var glad for, at han var kommet – endnu en gang så jeg, hvordan jeg selv havde været. Men jeg så også, hvad jeg stadig er, og hvad jeg kan blive. Jeg behøver ikke at være fuld for at ønske at være anderledes og midtpunkt for andres opmærksomhed. Jeg har ofte følt mig angrebet og har svaret igen med samme mønt, når jeg er blevet behandlet som et ganske almindeligt menneske. Jo mere denne mand insisterede på at være anderledes, des mere indså jeg, at han og jeg jo var nøjagtig ens.
